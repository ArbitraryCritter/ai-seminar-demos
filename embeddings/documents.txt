Kernestoffet om Jordens og landskabernes processer samt klima og vejrs betydning for menneskets livsvilkår omhandler Jordens grundlæggende naturprocesser og forhold og dermed naturgrundlaget for over syv milliarder menneskers liv. Dette kernestof viser, hvordan den stadigt voksende befolkning sætter dette naturgrundlag under stigende pres, og hvordan de store forskelle i erhvervsudvikling og levevilkår mellem i- og ulande nødvendiggør en mere bæredygtig udvikling.
Den demografiske transitionsmodel blev udviklet af den engelske forsker C.P. Blacker i 1940'erne. Blacker baserede modellen på historisk data fra europæiske lande. Modellen beskriver de befolkningsmæssige ændringer, et samfund gennemgår i overgangen fra landbrugssamfund til industrisamfund og videre til servicesamfund. Modellen afspejler den naturlige befolkningstilvækst. Det vil sige uden ind- og udvandring.
Den demografiske transitionsmodel består af fem faser og er opbygget som en graf, hvor vi ser på udviklingen i fødselsraten og dødsraten. Alle tallene i modellen er i promille, hvilket vil sige antal pr. 1.000 indbyggere. Høje fødselsrater er typisk karakteriseret ved værdier over 50 promille, mens lave fødselsrater typisk er karakteriseret ved værdier under 10 promille.
Befolkningspyramider viser, hvorledes en given befolkning er fordelt i forhold til køn og alder. Befolkningspyramider kan afbildes med absolutte tal eller i procentvise andele af den samlede befolkning. Fordelen ved den procentvise afbildning er, at man kan sammenligne landes befolkningspyramider. På befolkningspyramider kan man direkte aflæse størrelserne af generationerne og fertiliteten, men dødeligheden kan ikke aflæses direkte af en befolkningspyramide. Årsagen til dette er, at der kan være mange forklaringer til størrelsen af en generation, som for eksempel en lav fertilitet i generationens fødselsår, ændring i indvandring, stor udvandring eller store historiske begivenheder. Ved første øjekast på nedenstående figur kunne man tænke, at der var stor dødelighed blandt kvinder i Qatar, men forklaringen på den store forskel i antallet af mænd og kvinder er de mange mandlige gæstearbejdere i byggesektoren og en lille befolkning.
I Danmark var vi frem til oliekrisen i 1973 helt afhængige af import af disse fossile brændstoffer, men da priserne steg, kunne det betale sig at begynde at udvinde den olie, som man pga. undersøgelser siden 1930'erne vidste var i Nordsøen. A. P. Møller havde i 1962 fået eneret på det danske område, men måtte i 1981 levere store dele af koncessionsområdet tilbage til staten, som i 1982 holdt den første udbudsrunde til internationale selskaber om koncessioner i det tilbageleverede område. Siden da er der afholdt adskillige udbudsrunder.
Ser vi på de forhold, der har betydning for, at vi kan hente olie op fra Nordsøen i dag, skal vi helt tilbage til den periode, som hedder Perm (250-300 mio. år siden). Her lå Nordsøen langt sydligere (ca. 25 grader nordlig bredde), og klimaet var varmt. Området var samtidigt dækket af varmt havvand, hvorfra der var en stor fordampning, og dermed blev der aflejret tykke lag af salt.
Hvis den migrerende olie ikke bliver standset af et tæt lag, seglet, vil den fortsætte sin vej opad, indtil den når tæt op til overfladen. Her vil der ske en fordampning og en omdannelse til en meget sejtflydende olie, som kaldes bitumen. Denne olie blander sig med sand og ler, og fra denne blanding kan olien udvindes. Dette kan evt. ske fra overfladen, men hvis tjæresandet befinder sig dybere nede, kan man pumpe vanddamp evt. iblandet kemikalier ned for at gøre olien mere tyndtflydende.
Atomkraft nævnes ofte som den oplagte erstatning for brugen af fossile brændsler, da der fra atomkraftværker ikke udledes carbondioxid (CO2). Brugen af atomkraft er også "ren" i den forstand, at der heller ikke udledes svovldioxid eller kvælstofilter. Således bidrager atomkraftværker ikke med drivhusgasser.
En indirekte måde at anvende Solens energiform på er bioenergi. Energi udviklet af biologisk materiale adskiller sig fra de fossile brændstoffer ved, at det er nyt biologisk materiale og dermed kan regnes for en vedvarende energikilde. Bioenergien er i princippet CO2-neutral. Det gælder dog kun, hvis der gendannes en tilsvarende plantemasse, som anvendes i produktionen, samt at den energi, der bruges til dyrkning, transport og brændstofproduktion også er CO2-neutral.
Et vandkraftværk er et anlæg til produktion af elektricitet. Her udnytter man faldhøjden af en vandmasse til at drive en vandturbine, som er koblet til en generator. I praksis foregår det ved, at man tilbageholder vandet bag en dæmning; derved stiger vandstanden bag dæmningen, og vandets potentielle energi øges.
I Island udnyttes varme fra undergrunden til produktion af både varmt vand og elektricitet. Ikke langt nede kan man finde op til 300 grader varmt vand, som, når det hentes op, og trykket falder, vil kunne anvendes i dampturbiner, som producerer strøm. I Island er der lige under fødderne langt mere energi, end islændingen kan bruge til varme og elektricitet. Island kunne således eksportere en masse energi, men udfordringen er, at transport af strøm er vanskelig og forbundet med et stort energitab.
Med dette skridt har man på Island taget fat på en af de helt centrale problemstillinger for de fleste af de vedvarende energiformer, vi her har set på: vedvarende energiformer er ofte ustabile og koncentreret på bestemte steder og tidspunkter, som ikke nødvendigvis matcher forbruget. Derfor kræves der nye løsninger på opbevaring og distribution af den vedvarende energi, hvis den for alvor skal erstatte de fossile brændsler. Og her er brint en spændende mulighed.
Produktionen af vindmøllestrøm er blevet så stor, at den er svær at få afsat, når det blæser meget. På samme måde er produktionen fra solceller også afhængig af, hvor meget sollys de modtager. Desværre er det ikke muligt at lagre elektrisk energi i batterier i den skala, det ville være nødvendigt for at løse problemet med den ujævne produktion.
En anden mulighed for at forbruge el når den produceres, er at fremme et intelligent elforbrug i private husstande. Det betyder, at når det er stor elproduktion, skal elbiler lades op, vaskemaskiner og tørretumblere startes osv. Det kan opnås ved at forbrugerne får mulighed for at købe el billigere, når produktionen er stor. For at opnå det, er der i perioden fra 2005 til 2020 anvendt 2,5 milliarder kroner for at installere fjernaflæste målere hos alle forbrugere. Det er forventningen, at muligheden for at afregne efter hvornår strømmen er brugt og honorere kunderne for at bruge den stadigt grønnere strøm, både vil være godt for den grønne omstilling og for samfundsøkonomien.
De processer, der skal i anvendelse, betegnes Power-to-X eller PtX. Det kan oversættes til ”strøm til et eller andet” og betyder i praksis processer, hvor elektrisk energi omdannes til kemisk energi. Elektrisk energi kan som nævnt ovenfor omdannes direkte til varmeenergi, men Power-to-X er en betegnelse for de forædlingsprocesser, hvor elektrisk energi fra vindmøller og solceller via elektrolyse omdannes til kemisk energi i form af dihydrogen (H2). Den dannede dihydrogen kan enten anvendes direkte som energikilde, eller den kan omdannes til gasserne methan og ammoniak, eller til syntetiske flydende brændstoffer som methanol, DME, benzin, jetbrændstof, diesel og gasolie. X i PtX er altså slutprodukter, som de her nævnte.De elektrolyseceller, der skal anvendes i forbindelse med PtX, ser meget anderledes ud. Der er flere typer i spil, men den mest effektive ser ud til at være SOEC, solide oxide electrolysis cell. Den indeholder ikke flydende vand, men i stedet er elektroderne adskilt af en gastæt elektrolyt, hvor imidlertid oxidioner kan trænge igennem. Vandet, der skal spaltes til dioxygen og dihydrogen, ledes på gasform ind ved minuspolen.
Det rumlige element er centralt for alle naturgeografiens kerneområder. Kort har altid været et helt centralt værktøj, når naturgeografien har skullet beskrive og analysere rumlige mønstre. Vi bruger kort, når vi skal overskue og forstå forskellige aspekter af eller steder på Jorden. Først klarede vi os med mundtlige fortællinger om landskaber, og senere indridsede man kort på sten og lerplader. I år 500 f.v.t. tegnede Hekataios fra Grækenland det ældste bevarede kort over den verden, man dengang kendte til. Senere fulgte moderne topografiske og tematiske kort på tryk. Og nu er GIS blevet det helt centrale værktøj, når vi skal arbejde med forskellige datas rumlige udbredelse.
En rumlig analyse er en fællesbetegnelse for analyser af noget, der har en størrelse. Man benævner det også analyse af noget med rumlig udstrækning. Siden udviklingen af GIS er det blevet langt nemmere at foretage rumlige analyser, samtidig med at analyserne er blevet mere avancerede. I dette afsnit vil vi tage udgangspunkt i nogle eksempler og derefter se på, hvori den rumlige analyse består.
Satellitdata har tre forskellige opløsninger: dels en spektral opløsning, der beskriver, hvor detaljeret sensoren kan opdele de bølgelængder, den opfanger; dels en temporal opløsning, hvilket henviser til hyppigheden af sensorens målinger; og endelig en rumlig opløsning, der bestemmer, hvor stort et område på Jordens overflade en pixel repræsenterer. Nogle satellitter tager flere daglige målinger over samme område, mens andre kun flyver over samme område en gang om måneden. Nogle satellitter har en lav rumlig opløsning på 100 km (dvs. hver pixel dækker et område på 100 x 100 km), mens andre har en høj rumlig opløsning på 2 x 2 m. Satellitter med høj rumlig opløsning tager sjældnere målinger end dem med lav rumlig opløsning, og derfor er anvendelsesmulighederne forskellige.
